---
layout: post
title: "Aplicații de mesagerie alternative la WhatsApp și Telegram"
date: '2023-03-28 19:13:56 +0300'
---

Aplicații de mesagerie alternative la WhatsApp și Telegram
==========================================================

![aplicatii alternative de mesagerie](https://securitypatch.ro/wp-content/uploads/2022/03/secure-message-apps-696x406.jpg "secure-message-apps")

Având în vedere actualul context în care conflictul armat împotriva Ucrainei este în breaking news, populația civilă este nevoită să apeleze la mijloace alternative de comunicație și mesagerie în condițiile în care internetul și rețelele de telefonie sunt din ce în ce mai șubrede în țara vecină. Astfel, am analizat clasamentul celor mai recente aplicații mobile descărcate în Ucraina, identificând aplicații mai puțin populare precum Bridgefy -- Offline Messages, Zello PTT Walkie Talkie, Two Way: Walkie Talkie, popularul WhatsApp Messenger ocupând abia locul 15.

![Ukraine app download top](https://securitypatch.ro/wp-content/uploads/2022/03/image-6.png)

sursa: similarweb.com

Pornind de la cele 3 aplicații din clasament, am extins puțin research-ul și ne-am propus să prezentăm alte alternative de aplicații de mesagerie cu o popularitate scăzută, ce funcționează ușor diferit de cele comerciale: **WhatsApp Messenger, Telegram, Viber sau Facebook Messenger.**

Bridgefy -- Offline Messages
---------------------------

Conform descrierii disponibile pe site-ul producătorului -- [https://bridgefy.me](https://bridgefy.me/), aplicația mobilă "permite expedierea de mesaje text în mod offline (atunci când nu există acces la Internet), prin simpla activare a Bluetooth. Este ideală pentru conectarea cu alte persoane în timpul dezastrelor naturale, la evenimente mari sau la școală."\
Din punct de vedere tehnic, aplicația asigură expedierea mesajelor pe o rază de aproximativ 100 metri, iar dacă destinatarul nu se află în aria de acoperire, mesajul poate fi preluat de alt utilizator apropiat de expeditor și trimis mai departe (prin intermediari) până ajunge la destinație.

![](https://securitypatch.ro/wp-content/uploads/2022/03/image.png)

Aplicația este disponibilă atât în pentru dispozitivele cu Android cât și iOS.

Zello PTT Walkie Talkie și Two Way: Walkie Talkie
-------------------------------------------------

Cele două aplicații funcționează similar, oferind funcționalități asemănătoare cu stațiile de emisie-recepție walkie-talkie populare în trecut. Dacă aplicația Zello PTT reprezintă o soluție comercială cu multiple funcționalități promovate de producător ca având aplicabilitate în domeniul construcțiilor, cea de-a doua variantă Two Way este dezvoltată de o persoană fizică -- Vinay Selvaraj. Pe canalul său de [Twitter](https://twitter.com/vinayselvaraj), acesta îndeamnă cetățenii din Ucraina să utilizeze aplicația dezvoltată de el, afirmând că aceasta nu colectează date personale și poate fi utilizată în mod anonim.

![twitter](https://securitypatch.ro/wp-content/uploads/2022/03/image-1.png)

twitter.com/vinayselvaraj/status/1498504640555622402?cxt=HHwWhIC9qf-B4cspAAAA

Tox
---

Aplicația de mesagerie Tox are ca principiu de funcționare o conexiune peer-to-peer, fără a folosi un server care să faciliteze conectivitatea. Prin acest mecanism se dorește evitarea oricărei modalități de interceptare, de asemenea aplicația folosește criptare de tip end-to-end. Scopul acestei aplicații este să ofere o comunicație sigură atât text cât și video.

![qtox](https://securitypatch.ro/wp-content/uploads/2022/03/image-2.png)

Aplicația TOX este disponibilă pe mai multe platforme, pe site-ul producătorului -- [tox.chat](https://tox.chat/) fiind disponibili clienți gratuiți pentru sistemele de operare: Windows, macOS, Linux, FreeBSD și Android.

Wickr Me
--------

La fel ca aplicația Tox, Wickr se recomandă a fi o aplicație gratuită care oferă o comunicație sigură, care asigură criptarea comunicaților end-to-end, dar spre deosebire de Tox, nu mai este prezentă tehnologia peer-to-peer. O caracteristică care a atras popularitatea aplicației este trimiterea de mesaje, fișiere media sau alte atașamente care sunt valabile un timp limitat. De la jumătatea anului 2021, această aplicație a fost achiziționată de gigantul Amazon. Drept urmare putem observa pe site-ul oficial -- [wickr.com](https://wickr.com/) că sunt oferite soluții și pentru agenții guvernamentale sau militare în variantele Wickr Me, Wickr Pro și Wickr Enterprise.

![Wickr Me](https://securitypatch.ro/wp-content/uploads/2022/03/image-3-1024x780.png)

Session
-------

Aplicația Session folosește un sistem descentralizat, astfel conexiunea între utilizatori este de tip peer-to-peer ca în cazul Tox. Comunicațiile în cadrul acestei aplicații de mesagerie se fac pe baza unui ID, comunicațiile fiind criptate și de asemenea nu sunt colectate metadate. Aceste elemente fac comunicațiile de pe aplicația Session să fie sigure și private fără a exista amenințarea unei interceptări. Interesant și sloganul lor: "**Send Messages, Not Metadata.**"\
Aplicația Session este disponibilă atât pe platforme mobile Android și iOS, precum și pe cele desktop MacOS, Windows și Linux.\
Pentru cei pasionați, pe site-ul producătorului poate fi consultat și whitepaper-ul proiectului intitulat: "[Session: A Model for End-To-End Encrypted Conversations With Minimal Metadata Leakage](https://securitypatch.ro/aplicatii-de-mesagerie-alternative-la-whatsapp-si-telegram/A%20Model%20for%20End-To-End%20Encrypted%20Conversations%20With%20Minimal%20Metadata%20Leakage)".

![Session Messenger](https://securitypatch.ro/wp-content/uploads/2022/03/image-4-1024x921.png)

Threema
-------

Aplicație de mesagerie contra cost dezvoltată în Elveția, folosește modalitatea de cripatare end-to-end a comunicaților, iar serverele sunt localizate în Elveția, ceea ce face ca aplicația să se supună reglementărilor europene privind protecția datelor personale (GDPR). Aplicația are două moduri de utilizare, la nivel individual sau business. Spre deosebire de celelalte aplicații de mesagerie, Threema propune modelul de business „Pay once, chat forever. No collection of user data. Open Source." Altfel spus, aplicația nu este gratuită, aceasta fiind comercializată pe magazinele de aplicații App Store, Google Play și AppGallery la prețul de aproximativ 4$ (20 lei). Ca platforme acoperite, pe lângă cele mobile, aceasta mai poate fi utilizată și pe macOS, Linux dar și Windows. Evident, ca să poată funcționa pe platforma desktop, dezvoltatorii anunță pe site-ul lor[ threema.ch](https://threema.ch/en) faptul că este necesară achiziționarea aplicației mobile.

![ThreemaWeb](https://securitypatch.ro/wp-content/uploads/2022/03/image-5.png)
